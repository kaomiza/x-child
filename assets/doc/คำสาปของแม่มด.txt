ในยุคสมัยหนึ่ง มีการล่าแม่มดเกิดขึ้น ใครที่ถูกสงสัยว่าเป็นแม่มด จะถูกจับ ถูกฆ่า ถูกเผาทั้งเป็น แม้ว่าความเป็นจริง คนบางคนอาจจะไม่ใช่แม่มด อาจจะเป็นเพียงคนปรุงยาสมุนไพร คนที่มีความรู้แบบที่คนอื่นไม่เข้าใจ หรือแม้กระทั่งคนที่ถูกใส่ร้ายเพราะความเกลียดชัง
บริจ ก็เป็นหญิงสาวคนหนึ่งที่อยู่ในตระกูลหมอสมุนไพรมาหลายชั่วอายุคน ครอบครัวของเธอถูกกล่าวหาว่าเป็นแม่มด เพียงเพราะว่า เธอไม่ยอมแต่งงานกับลูกชายของขุนนาง
ตอนแรก ครอบครัวของเธอไม่ได้สนใจคำกล่าวหา เพราะทุกคนรู้จักตระกูลของเธอดี และเธอก็รักษาผู้คนมามากมายด้วยราคายุติธรรม แต่น้ำหยดลงหินหินยังกร่อน เมื่อชาวบ้านถูกเป่าหู
"มีใครบ้าง รักษาคนไข้ถูกๆ"
"ผสมยาที่ทำให้คนอื่นเชื่อใจน่ะสิ"
"มีคาถาที่ทำให้ทุกคนชอบ ทุกคนรัก"
จนในที่สุด ก่อนที่จะทันรู้ตัว บ้านของเธอก็ถูกชาวบ้านล้อม คบเพลิงถูกปาเข้ามาในบ้าน ไฟลามอย่างรวดเร็วเพราะหนังสือและตำหรับยามากมาย คบเพลิงบางอันตกลงใส่ยายของเธอ เสื้อผ้าของยายไหม้ทันทีด้วยน้ำมันที่ติดมากับคบเพลิง เศษกระจกที่แตกกระเด็นเข้าตาของน้องสาว พ่อและแม่ที่พยายามเปิดประตูหน้าโดนชาวบ้านใช้สามง่ามแทง
บริจหนีออกทางหน้าต่าง กระโดดลงแม่น้ำไป เธอดำน้ำหนีและซ่อนตัวใต้สะพาน ความสับสนงุนงงกับเรื่องที่เกิดขึ้นทำให้เธอนั่งนิ่งไปพักใหญ่ และทันทีที่สมองของเธอเรียบเรียงเรื่องราวที่เกิดขึ้นได้ น้ำตาของเธอ ก็ไหลพรากไม่ต่างจากกระแสน้ำ
"ชั้นจะไม่สาปแช่งใคร เพราะฉันเป็นหมอ แต่หากคนจะตายมากมาย ฉันไม่สามารถช่วยทั้งหมดได้"
หลังจากนั้นไม่นาน เกิดกาฬโรคระบาด คนตายมากมายไม่ต่างกับใบไม้ที่ร่วงยามผลัดใบ ส่วนลูกชายขุนนางรู้ตัวทัน จัดการกำจัดคนที่เป็นโรค และกักกันไว้ ตัวเองอยู่รอดปลอดเชื้อเพียงคนเดียว
ในขณะที่ไม่เหลือหมอสมุนไพรคนใดที่จะมารักษาคนไข้
เมื่อมีคนตายมาก เชื้อโรคอื่นๆ ก็เริ่มตามมา อาหารก็ขาดแคลนเพราะไม่มีคนทำงาน ลูกชายของขุนนางแม้ตอนแรกจะอยู่รอดปลอดภัยดี แต่เขาก็อดตาย
ณ ใต้สะพาน ที่บริจปรุงยารักษาคนป่วย เธอได้ยินข่าวลือว่า "มันเป็นคำสาปของแม่มด"
เราเหมือนชาวบ้านหรือเปล่า ที่บางครั้งหูเบา เชื่อคนอื่นอาจจะไม่ใช่
แต่หลายๆ ครั้ง เราเองที่เป็นต้นเหตุของสิ่งต่างๆ ความไม่รอบคอบบ้าง ความชะล่าใจบ้าง ความรู้เท่าไม่ถึงการณ์ อาจทำให้เรามีทุกข์ หรือถึงขั้นอันตราย แต่แน่นอน ไม่ใช่ทุกเรื่องที่เราจะสามารถไตร่ตรองอย่างครบถ้วนได้
แต่สิ่งสำคัญคือ การระวังคำแนะนำของคนอื่นๆ ที่มาแนะนำเรา
เพราะบางครั้ง เราเดือดร้อน เขาไม่เดือดร้อนด้วยหรอก
